"‘বাংলাদেশ-ভয়-পায়নি-ঘাবড়ে-যায়নি’"

"প্রেসবক্স-লাগোয়া ধারাভাষ্যকক্ষ থেকে মাঝেমধ্যে ভেসে আসছে তাঁদের কণ্ঠ। কাচের দেয়ালের এ পাশ থেকেই বোঝা যায় দুজনই জমিয়ে তুলেছেন ধারাভাষ্যকক্ষ। বাংলাদেশ-ভারত সিরিজে সুনীল গাভাস্কার, সঞ্জয় মাঞ্জরেকারদের মতো অভিজ্ঞ ধারাভাষ্যকারদের সঙ্গে তাঁরাও মাইক্রোফোন হাতে সমানতালে এগিয়ে চলেছেন। ধারাভাষ্যকর হিসেবে নাম লেখালেও হরভজন সিং-ইরফান পাঠান এখনো খেলোয়াড়ি জীবনকে বিদায় বলেননি। 

পরশু নাগপুরের বিদর্ভ ক্রিকেট অ্যাসোসিয়েশন স্টেডিয়ামে এই দুই ভারতীয় তারকা ক্রিকেটারকে মধ্যরাত পর্যন্ত ব্যস্ত থাকতে দেখা গেল সম্প্রচার চ্যানেলের অনুষ্ঠান নিয়ে। ধারাভাষ্য, অনুষ্ঠান, ভক্ত-সমর্থকদের সঙ্গে ছবি-সেলফি নানা অনুরোধ শেষে যখন হোটেলে ফেরার গাড়ি ধরবেন, তখন খুব অল্প সময়ের জন্য পাওয়া গেল দুজনকে। সদ্য সমাপ্ত সিরিজে বাংলাদেশের পারফরম্যান্স, আসন্ন টেস্ট সিরিজ ও আলোচিত দিবারাত্রির টেস্ট নিয়ে প্রথম আলোর প্রতিনিধির করা অভিন্ন তিনটি প্রশ্নের উত্তর দিলেন হরভজন ও ইরফান-

টি-টোয়েন্টি সিরিজে বাংলাদেশের পারফরম্যান্স
হরভজন সিং: বাংলাদেশের এই দলটা চ্যালেঞ্জ নিয়ে মাঠে খেলতে নেমেছে। তারা ভয় পায়নি, ঘাবড়েও যায়নি। তারা শুধু একজন খেলোয়াড়ের ওপর নির্ভর করেনি। খুবই একতাবদ্ধ মনে হয়েছে দলকে। আমরা যখন বাংলাদেশের বিপক্ষে খেলি, জানি ওরা দল হিসেবে খেললে হারিয়ে দেবে। তারা খুব ভালো খেলেছে এ সিরিজে। তাদের প্রতি শুভকামনা। এটা বিশ্ব ক্রিকেটের জন্য খুব গুরুত্বপূর্ণ। আন্তর্জাতিক ক্রিকেটে আমরা দেখছি যে ওয়েস্ট ইন্ডিজ, দক্ষিণ আফ্রিকা, পাকিস্তানের পারফরম্যান্স খুব একটা ভালো হচ্ছে না। এটা দেখে ভালো লেগেছে বাংলাদেশ উঠে আসছে। বাংলাদেশ ক্রিকেট, তাদের খেলোয়াড়দের কৃতিত্ব দিতে হবে। তারা আসলেই অসাধারণ খেলেছে। মুশফিকুর রহিম দুর্দান্ত ব্যাটিং করেছে। সাকিব আল হাসান (এ সিরিজে নেই) তাদের ক্রিকেটে অনেক বড় নাম। বাংলাদেশের ক্রিকেট যে এগোচ্ছে, এটা ভালো লাগার মতোই একটা বিষয়।
ইরফান: তারা ভালো প্রতিযোগিতা করেছে। এ সিরিজে যেভাবে প্রতিদ্বন্দ্বিতা করেছে, সেটি দেখে বেশ খুশি। আমরা প্রতিদ্বন্দ্বিতাপূর্ণ সিরিজই দেখতে চাই। বাংলাদেশ সেটা করতে পেরেছে। আশা করি, এটা তাদের অনেক আত্মবিশ্বাসী করেছে। শেষ পর্যন্ত সিরিজটা জিতেছে ভারতীয় দল, সেটি আরও বেশি ভালো লাগছে। তবে এটাও ভালো লাগছে যে বাংলাদেশ ঠিক পথেই এগোচ্ছে। তাদের সাকিব আল হাসান, তামিম ইকবাল ছিল না। মোস্তাফিজুর রহমানও ভালো করতে পারেনি এ সিরিজে। তবে অন্যরা ভালো করেছে। এটা অসাধারণ ছিল।

টেস্ট সিরিজে বাংলাদেশের সম্ভাবনা
হরভজন: হ্যাঁ, অবশ্যই তারা ভালো করবে। নিজেদের মাঠে তারা যেকোনো দলের বিপক্ষে দুর্দান্ত খেলে। দলের সবার আত্মনিবেদন প্রশংসনীয়, শক্ত মানসিকতার খেলোয়াড় সবাই। তারা বিশ্বাস করে কারও চেয়ে তারা কোনো অংশে পিছিয়ে নেই। এ দলের এটাই সবচেয়ে বড় সৌন্দর্য। স্কোয়াডে সব খেলোয়াড়ই দুর্দান্ত। আশা করি, তারা ভালো খেলে দলের জন্য আরও গৌরব বয়ে আনবে।
ইরফান: আশা করি, তারা খুব ভালো খেলবে। তারা ভালো খেলতে জানে।

দিবারাত্রি টেস্টের রোমাঞ্চ
হরভজন: এটা বিরাট এক উদ্যোগ। আর এ উদ্যোগটি নিয়েছেন সৌরভ গাঙ্গুলী, আমাদের ক্রিকেট বোর্ডের নতুন সভাপতি। দিবারাত্রির টেস্ট খেলা পাওনা হয়ে গেয়েছিল ভারতের। এর চেয়ে ভালো মুহূর্ত আর কী হতে পারে! এ টেস্ট ভারত ও বাংলাদেশ দল খেলবে ইডেন গার্ডেনে, যে মাঠকে আমি মনে করি ভারতীয় ক্রিকেটের মক্কা! আমি দুই বোর্ডের সভাপতিকে অভিনন্দন জানাই, তাঁরা অসাধারণ এই উদ্যোগ বাস্তবে রূপ দিচ্ছেন। আশা করি, আমরা সবাই টেস্টটা উপভোগ করব। সবাই একটা ইতিহাসের সাক্ষী হতে চলেছি।
ইরফান: এটা খুবই রোমাঞ্চকর এক অভিজ্ঞতা হবে আমাদের। গোলাপি বল কতটা মুভ করে, ব্যাটসম্যানরা সেটা কীভাবে সামলায়, এসব দেখতে খুব ভালো লাগবে। টেস্টটা দেখতে উন্মুখ হয়ে আছি। আশা করি, ভীষণ প্রতিদ্বন্দ্বিতা হবে। একটা ঐতিহাসিক টেস্ট হতে যাচ্ছে এটা।"
#####################################
"ম্যাকেঞ্জির ক্লাসে অগ্নিপরীক্ষার প্রস্তুতি মুশফিক–মুমিনুলদের"

"টি-টোয়েন্টি সিরিজে শেষ পর্যন্ত ব্যাটসম্যানরাই খলনায়ক। নাগপুরে সিরিজ-নির্ধারণী ম্যাচে ব্যাটিং-ব্যর্থতাতেই হয়েছে সর্বনাশটা। ইন্দোরে টেস্ট সিরিজের অগ্নিপরীক্ষার আগে তাই ব্যাটসম্যানদের নিয়ে আলাদা করেই সময় ব্যয় করছেন বাংলাদেশের ব্যাটিং কোচ নিল ম্যাকেঞ্জি।

ইন্দোরের হলকার স্টেডিয়ামের নেটে ম্যাকেঞ্জি ধরা পড়লেন ভারতীয় গণমাধ্যমের আলোকচিত্রীর ক্যামেরায়। ব্যাটসম্যানদের বুঝিয়ে দিচ্ছেন কীভাবে বলের লাইনে পা নিয়ে সামলাতে হবে ভারতীয় বোলারদের। অনুশীলনে বাংলাদেশের ব্যাটসম্যানদের মনোযোগের অনেকটাই ভারতীয় স্পিনারদের ব্যাপারে। তবে হুক, পুলশটও ম্যাকেঞ্জির ক্লাসে ঝালিয়ে নিচ্ছেন তারা। অতীতে মোহাম্মদ শামি, ইশান্ত শর্মা, উমেশ যাদবরা যেভাবে প্রতিপক্ষের ব্যাটসম্যানদের শর্ট বলে বিপাকে ফেলেছেন, তাতে বাংলাদেশের ব্যাটসম্যানদের সেগুলো নিয়ে বাড়তি ভাবনা থাকাই স্বাভাবিক।
ভারতের সঙ্গে ইন্দোর টেস্ট দিয়েই শুরু হচ্ছে বাংলাদেশের বিশ্ব টেস্ট চ্যাম্পিয়নশিপ অভিযান। শুরুতেই ভারতের মতো প্রতিপক্ষ, তাও খেলাটা তাদের ঘরের উঠোনেই। পাঁচ ম্যাচে ইতিমধ্যেই ২৪০ পয়েন্ট তুলে নিয়ে বিরাট কোহলির দল আছে বিশ্ব টেস্ট চ্যাম্পিয়নশিপের পয়েন্ট তালিকার শীর্ষে।
টি-টোয়েন্টি সিরিজের সঙ্গে টেস্টের তুলনা হয় না—এটা না বললেও চলছে। দিল্লিতে প্রথম ম্যাচে মুশফিকুর রহিমের ব্যাটে জয় দেখেছিল বাংলাদেশ। পরের দুটি ম্যাচে ব্যাটসম্যানরাই কারণ হয়েছেন দলের বিপর্যয়ের। তিন ম্যাচের টি-টোয়েন্টি সিরিজে ধারাবাহিক ছিলেন কেবল তরুণ ওপেনার মোহাম্মদ নাঈম শেখ। যদিও তিনি থাকছেন না টেস্ট সিরিজে। প্রথম ম্যাচের নায়ক মুশফিকুর রহিম পরের দুই ম্যাচেই ফ্লপ। ব্যাটে বলার মতো রান নেই মাহমুদউল্লাহর মতো অভিজ্ঞ ক্রিকেটারের। লিটন দাস ব্যর্থতায় ধারাবাহিক। সবচেয়ে বড় কথা টেস্ট অধিনায়ক সাকিব আল হাসানের নিষেধাজ্ঞা জনিত অনুপস্থিতির কারণে টেস্ট দলের ভারসাম্যও মারাত্মকভাবে ব্যাহত। টেস্ট ক্রিকেটে সাম্প্রতিক পারফরম্যান্সও তথৈবচ। সেপ্টেম্বরে আফগানিস্তানের কাছে ঘরের মাঠে হারের মুখোমুখি হতে হয়েছে বাংলাদেশ দলকে। নতুন অধিনায়ক মুমিনুল হক যে বড় পরীক্ষার মধ্যে পড়তে যাচ্ছেন, সেটা বলাই বাহুল্য। ম্যাকেঞ্জি ইন্দোরের নেটে সে পরীক্ষার প্রস্তুতিটা নিতেই সহায়তা করছেন দলকে।

দলে নতুন অধিনায়কের সঙ্গে নতুন মুখ আছেন কয়েকজন। অভিষেকের অপেক্ষায় আছেন সাইফ হাসান। তবে পারিবারিক কারণ শেষ টি-টোয়েন্টির পরপরই দেশে ফিরেছেন মোসাদ্দেক হোসেন। টেস্ট শুরু হওয়ার আগেই তাঁর আবার ইন্দোরে দলের সঙ্গে যোগ দেওয়ার কথা।

বাংলাদেশ টেস্ট দল
মুমিনুল হক (অধিনায়ক), সাদমান ইসলাম, ইমরুল কায়েস, সাইফ হাসান, লিটন দাস, মুশফিকুর রহিম, মাহমুদউল্লাহ, মোহাম্মদ মিঠুন, মোসাদ্দেক হোসেন, মেহেদী হাসান মিরাজ, তাইজুল ইসলাম, নাঈম হাসান, মোস্তাফিজুর রহমান, আল-আমিন হোসেন, আবু জায়েদ, এবাদত হোসেন।

ভারত টেস্ট দল
বিরাট কোহলি (অধিনায়ক), রোহিত শর্মা, মায়াঙ্ক আগারওয়াল, চেতেশ্বর পূজারা, অজিঙ্ক রাহানে, হনুমা বিহারি, ঋদ্ধিমান সাহা, রবীন্দ্র জাদেজা, রবিচন্দ্রন অশ্বিন, কুলদীপ যাদব, মোহাম্মদ শামি, উমেশ যাদব, ইশান্ত শর্মা, শুভমান গিল, ঋষভ পন্ত"
########################################
