এই সময়ে সাকিব আল হাসানের কলকাতায়ই থাকার কথা ছিল। টেস্টের অধিনায়ক হিসেবে, দলের সেরা বোলার হিসেবে, সেরা ব্যাটসম্যান হিসেবে ইডেন গার্ডেন্সে থাকার কথা ছিল। কিন্তু হঠাত্ পাওয়া আইসিসির নিষেধাজ্ঞায় তিনি হতে পারেননি দলের অংশ। তারপরও গতকাল কলকাতায় ছিলেন সাকিব। না, ইডেন গার্ডেন্সে চলমান টেস্টের উত্সবে অংশ হতে নয়, ব্যক্তিগত কাজেই কলকাতা গিয়েছিলেন তিনি। এমনিতে বাংলাদেশের অনেক সাবেক-বর্তমান খেলোয়াড় উত্সবের অংশ হতে গেছেন। যেমন মাশরাফিও গেছেন, গেছেন প্রথম টেস্ট খেলা ক্রিকেটাররা। সাকিব গেছেন নিজের কাজে। এই কলকাতা নাইট রাইডার্সের হয়ে আইপিএলে অনেক সময় কাটিয়েছেন। ফলে শহরটাও তার জন্য নতুন কিছু নয়। সেই শহরেই ভিন্ন কাজে কাটিয়ে গেলেন সময়।