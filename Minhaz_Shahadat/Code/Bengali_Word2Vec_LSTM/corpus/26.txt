বাংলাদেশ ও ভারতের মধ্যে অন্তত টি-টোয়েন্টি ফরম্যাটে আকাশ আর পাতাল পার্থক্য। আসলে বাংলাদেশ এই ফরম্যাটে একেবারেই নিচের সারির একটা দল। তারপরও সিরিজের প্রথম ম্যাচে ভারতকে হারিয়ে দিয়ে সিরিজ জয়ের সম্ভাবনা তৈরি করেছিল বাংলাদেশ। শেষ ম্যাচে কাছে গিয়ে হেরে না গেলে সিরিজ বিজয়ও হতে পারত। তবে এই পারফরম্যান্সের পরও অধিনায়ক মাহমুদউল্লাহ রিয়াদ বলছেন,টি-টোয়েন্টিতে ভালো জায়গায় যেতে হলে অনেক পথ পাড়ি দিতে হবে দলকে। নিজেদের দলের বৈশিষ্ট্যের কারণেই এই পথ পাড়ি দেওয়াটা কঠিন বলে বলছিলেন অধিনায়ক, ‘টি-টোয়েন্টির কথা বললে আমার মনে হয়, আরো অনেক পথ পাড়ি দিতে হবে আমাদের। আমরা ঐ রকম দল না যে, আমাদের দলে অনেক বড়ো বড়ো বিগ হিটার আছে। আমাদের স্কিল হিটিংয়ের ওপর অনেক বেশি নির্ভরশীল হতে হয়। এসব নিয়ে আমরা কাজ করছি। যখন আমাদের গেম সেন্স বাড়বে এবং আমরা ধারাবাহিক হতে পারব তখন আমাদের ভালো করার সুযোগ আরো বাড়বে।’
শেষ ম্যাচে ভালো করতে না পারার অন্যতম কারণ দেখছেন রিয়াদ অল্প ব্যবধানে বেশ কয়েকটা উইকেট পতন, ‘দুবার পর পর দুই বলে দুটি করে উইকেট পড়েছে। টি-টোয়েন্টি ক্রিকেটে এমনটা হলে ঐ জায়গা থেকে ফেরা অনেক কঠিন। এগুলো সাধারণত হয় না। তবে এই ম্যাচে হয়ে গেছে। খুব বাজে একটা অভিজ্ঞতা হলো। আপনি যদি তিন ম্যাচ বিশ্লেষণ করেন তাহলে দেখবেন, আমরা কিছু ভালো ক্রিকেট খেলেছি। কিন্তু টি-টোয়েন্টি খেলায় যদি আপনি একবার মোমেন্টাম হারান তাহলে সেটা ফেরত পাওয়া কঠিন। আমরা জেতার কাছাকাছি ছিলাম। কিন্তু ছয়-সাত বলের মধ্যে তিন-চার উইকেট হারিয়ে ফেলেছি। আমার মনে হয় এটাই সবচেয়ে গুরুত্বপূর্ণ অংশ। এ রকম ভুল না হওয়ার দিকে সতর্ক থাকতে হবে আগামীতে।’ সব মিলিয়ে রিয়াদের ধারণা—তারা ধারাবাহিক হলে শেষ দুটো ম্যাচে এই ধরনের ভুল করতেন না তারা, ‘আমরা এখানে যখন এসেছি তখন হয়তোবা অনেকেই চিন্তা করেছে ৩-০-তে হারব। সেখানে আমরা প্রথম ম্যাচটা জিতলাম। হয়তোবা আমাদের আকাঙ্ক্ষা ছিল, পারিনি। আমরা ভালো ক্রিকেট খেলেছি। আমরা যে ভুলগুলো করেছি, বড়ো দলগুলো ধারাবাহিক ঐ ভুলগুলো করে না।’
শেষটা ভালো করতে না পারায় নিজের ভুলটাকেই বড়ো করে দেখছেন রিয়াদ। তিনি বলছিলেন, ‘মানসিক দৃঢ়তার ঘাটতি ছিল কি না, আমি জানি না। সম্প্র্রতি আমরা এমন ভুল আরো করেছি। এসব পরিস্থিতিতে আসলে বড়ো দল খেলা শেষ করে। উইকেটও ভালো ছিল, আমার মনে হয় বোলাররা দারুণ করেছে, ওদের ১৮০র নিচে আটকে রেখেছে। আমার মনে হয় এটা আমাদের ভুল যে শেষ করতে পারিনি।’ তবে রিয়াদ মনে করেন, একক কোনো খেলোয়াড়কে এই ম্যাচ দুটোতে ভুল করার জন্য দায় দেওয়া যাবে না। মুশফিকের নাম উল্লেখ করে তিনি বললেন, ‘আমি বলব না মুশফিক ফেল করেছে—হ্যাঁ, আজকের ম্যাচের কথা বললে আমরা ফেল করেছি। এ ব্যাপারে আমি একমত। একটা সুযোগ ছিল, কাজে লাগাতে পারিনি।’