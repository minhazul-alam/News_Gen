অ্যাডিলেড টেস্টের প্রথম ইনিংসে আরেকটু হলে হয়তো ব্রায়ান লারার সর্বোচ্চ টেস্ট ইনিংসের রেকর্ডটা ভেঙে দিতেন ডেভিড ওয়ার্নার। অধিনায়ক ইনিংস ঘোষণা করে দেওয়ার কারণে সেটা হয়নি। তবে কী লারার রেকর্ডটা এমন অক্ষতই থেকে যাবে? ওয়ার্নার মানছেন না সেটা ব্রায়ান লারার রেকর্ডটা কে ভাঙবে? টেস্ট ইতিহাসের দ্বিতীয় ‘কোয়াড্রপল’ সেঞ্চুরি আসবে কার ব্যাট থেকে?
গত দেড় দশকে লারার ৪০০ রানের এই রেকর্ড বেশ কয়েকবার হুমকির মুখে পড়েছে। দক্ষিণ আফ্রিকার বিপক্ষে মাহেলা জয়াবর্ধনের ৩৭৪, শ্রীলঙ্কার বিপক্ষে ক্রিস গেইলের ৩৩৩, ভারতের বিপক্ষে মাইকেল ক্লার্কের অপরাজিত ৩২৯, দক্ষিণ আফ্রিকার বিপক্ষে বীরেন্দর শেবাগের ৩১৯, বাংলাদেশের বিপক্ষে কুমার সাঙ্গাকারার ৩৩১—বেশ কয়েকবারই কোয়াড্রপল সেঞ্চুরি করার সুযোগ এসেছে ব্যাটসম্যানদের কাছে। সম্প্রতি যেমন এল ডেভিড ওয়ার্নারের। অ্যাডিলেড টেস্টের প্রথম ইনিংসে অপরাজিত ৩৩৫ রান করলেন তিনি। অধিনায়ক টিম পেইন ইনিংস ঘোষণা না করলে হয়তো লারার রেকর্ডটা এবার আসলেই ভেঙে যেত। কিন্তু সেটা হয়নি। তাই বলে কি কখনই লারার রেকর্ড ভাঙবে না? অন্তত ওয়ার্নার নিজে সেটা মনে করেন না। ওয়ার্নার জানেন, রেকর্ড গড়া হয়ই ভাঙার জন্য। লারার রেকর্ডটাও তাই হয়তো একদিন ভেঙে যাবে। কিন্তু কে ভাঙবেন সেটা? ওয়ার্নারের মতে, এ ক্ষমতা আছে রোহিত শর্মার, ‘আমাকে যদি কোনো একজনের নাম করতে বলেন, তা হলে রোহিত শর্মার কথাই বলব আমি। হ্যাঁ, ওর পক্ষেই লারার রেকর্ড ভাঙা সম্ভব।’ সীমিত ওভারের ক্রিকেটে বিশ্বের অন্যতম সেরা ওপেনার রোহিত, তিন বার এর মধ্যে ডাবল সেঞ্চুরি করেছেন ওয়ানডেতে। ফলে টেস্টেও তিনি যে ভেলকি দেখাবেন না, সেটা বলা যায় না। তবে এখনো টেস্টে ওয়ানডের মতো সফলতা পাননি রোহিত। টেস্টে ভারতের অবিচ্ছেদ্য অংশও নন তিনি। যদিও ওপেনার হিসেবে টেস্টে ফেরার পরে কয়েক মাস আগে জোড়া সেঞ্চুরি করে দক্ষিণ আফ্রিকার বিরুদ্ধে ম্যান অব দ্য সিরিজ হয়েছিলেন। কিন্তু সেই রোহিতকে কীভাবে নিজের বাজির ঘোড়া বানাচ্ছেন ওয়ার্নার? ওয়ার্নারের মতে, অমন দীর্ঘ ইনিংস খেলার ফিটনেস রোহিতেরই আছে, ‘দীর্ঘ ইনিংস খেলার বিষয়টা নির্ভর করে ব্যাটসম্যানের ওপর। এমনিতে বাউন্ডারি বড় হয়। আর অতটা সময় ব্যাট করতে হলে ক্লান্ত হয়ে যেতেই হবে ব্যাটসম্যানকে। তখন বাউন্ডারিতে বল পাঠানো বেশ কঠিন হয়ে যায়। আমি তো এতটাই ক্লান্ত হয়ে পড়েছিলাম যে, দুই রান নেওয়া শুরু করি। বুঝতে পারছিলাম, বাউন্ডারিতে বল পাঠানোর শক্তি আমার নেই আর। কেউ যদি লারার এই রেকর্ড ভাঙে, তবে রোহিতই হবে বলে আমার ধারণা।’ ওয়ার্নারের সমর্থন পেয়ে রোহিত এবার নতুন উদ্যমে ওয়ানডের মতো টেস্টেও ঝড় তোলা শুরু করেন কী না, দেখা যাক!