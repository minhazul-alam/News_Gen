ঘূর্ণিঝড় ‘বুলবুল’–এর আসন্ন আঘাত থেকে জানমাল রক্ষায় বিকেল থেকে সবাইকে আশ্রয় কেন্দ্রে যাওয়ার জন্য জেলা শহরে মাইকিং চলছে। কিন্তু এই মাইকিং-এর কথা কানে নিচ্ছে না কেউ। শহরের বিভিন্ন এলাকায় প্রায় ৮০০ পরিবার ঝুঁকির মধ্যে থাকলেও আশ্রয় কেন্দ্রে যাচ্ছে না কেউ।ঘূর্ণিঝড় বুলবুল মোকাবিলায় খাগড়াছড়ি জেলা প্রশাসনের সম্মেলন কক্ষে এক জরুরি প্রস্তুতি সভা অনুষ্ঠিত হয়।জেলা প্রশাসক প্রতাপ চন্দ্র বিশ্বাসের সভাপতিত্ব এ সময় আরও উপস্থিত ছিলেন, খাগড়াছড়ির অতিরিক্ত পুলিশ সুপার মেহেদী হাসান, সিভিল সার্জন মো. ইদ্রিস মিয়া, খাগড়াছড়ি পৌর মেয়র মো. রফিকুল আলম, সদর উপজেলা পরিষদের চেয়ারম্যান মো. শানে আলমসহ বিভিন্ন দপ্তরের বিভাগীয় প্রধান, জনপ্রতিনিধি, সামাজিক, স্বেচ্ছাসেবী সংগঠনের প্রতিনিধিরা উপস্থিত ছিলেন।সভা থেকে পাহাড় ধসের সম্ভাবনা থাকায় জেলা শহরে শালবাগান এলাকার জেলা প্রশাসন ডরমিটরি, শিশু সরকারি প্রাথমিক বিদ্যালয়, খাগড়াছড়ি কলেজিয়েট উচ্চ বিদ্যালয়, মুসলিমপাড়া সরকারি প্রাথমিক বিদ্যালয়, কুমিল্লা টিলা সরকারি প্রাথমিক বিদ্যালয়, মিউনিসিপ্যাল মডেল স্কুল অ্যান্ড কলেজ এ ছয়টি জায়গায় আশ্রয় কেন্দ্র খোলা হয়েছে।দুপুরে কথা হয় ন্যান্সিবাজার এলাকার পাহাড়ের পাদদেশে বসবাস করা মরিয়ম বিবির সঙ্গে। তাঁর ভাষ্য, সামান্য বৃষ্টি হলে ভয় লাগে তবে বাড়িতে হাঁস-মুরগি রয়েছে। এগুলো নিয়েতো আশ্রয় কেন্দ্রে যাওয়া যাবে না, তা ছাড়া চুরি হওয়ার ভয় রয়েছে। তাই প্রয়োজনে সারা রাত না ঘুমিয়ে বসে থাকবেন। তারপরেও আশ্রয় কেন্দ্রে যাবেন না।শালবাগান এলাকার মো. আনোয়ার হোসেন বলেন, ‘পাহাড় ধস হয় জানি। কিন্তু ভিটে ছেড়ে যাবো কোথায় ? ঘরেতো অনেক মূল্যবান জিনিসপত্র রয়েছে।’এদিকে মাটিরাঙ্গা উপজেলায় ৭টি ইউনিয়নে ৭টি আশ্রয় কেন্দ্র খোলা হয়েছে।

গোল করতে পারুন বা না পারুন, ক্রিস্টিয়ানো রোনালদো বা লিওনেল মেসির মতো খেলোয়াড়েরা সুস্থ থাকলে অবশ্যই মূল একাদশে থাকবেন ও গোটা নব্বই মিনিট খেলবেন, এটাই যেন নিয়ম। কিন্তু গত দুই ম্যাচ ধরে সেই নিয়মের ব্যত্যয় ঘটিয়ে যাচ্ছেন জুভেন্টাসের কোচ মরিজিও সারি। রোনালদোকে গোটা ম্যাচ খেলতেই দিচ্ছেন না এই কোচ! কয়েক দিন আগেও এমন হয়েছিল। সেদিন চ্যাম্পিয়নস লিগের গ্রুপপর্বের ম্যাচে লোকোমোটিভ মস্কোর মুখোমুখি হয়েছিল জুভেন্টাস। গোল করতে পারছিলেন না রোনালদো। নিজেদের মাঠে জুভেন্টাসকে ১-১ গোলে প্রায় আটকেই দিচ্ছিল লোকোমোটিভ। এরপর কোচ সারি হয়তো ভেবেছিলেন, রোনালদোকে মাঠে রাখলে ম্যাচ জেতা হবে না জুভেন্টাসের। যেই ভাবা সেই কাজ। যেখানে জুভেন্টাসের ম্যাচ জেতার জন্য গোল দরকার, তখনই ক্রিস্টিয়ানো রোনালদোকে তুলে আর্জেন্টাইন স্ট্রাইকার পাওলো দিবালাকে মাঠে নামালেন সারি। সেই দিবালাই একদম শেষ মুহূর্তে পাওয়া জুভেন্টাসের গোলে রাখলেন ভূমিকা। ৯৩ মিনিটে সেদিন গোল করে জুভেন্টাসকে জিতিয়েছিলেন ব্রাজিলের উইঙ্গার ডগলাস কস্টা। জেতার জন্য সেদিন রোনালদোর দিকে তাকিয়ে থাকেনি তুরিনের দলটি।এসি মিলানের সঙ্গে গুরুত্বপূর্ণ ম্যাচে মাত্র ৫৫ মিনিটেই রোনালদোকে তুলে নিলেন জুভেন্টাস কোচ মরিজিও সারি। আগের ম্যাচটিতে গোটা সময় খেলানো হয়নি তাঁকে।গত রাতেও একই কাহিনি। যদিও এবারের ঘটনাটা রোনালদোর জন্য আরেকটু অস্বস্তির। সে দিন না হয় মাঠ থেকে তুলে নেওয়ার আগে রোনালদোকে ৮১ মিনিট খেলতে দিয়েছিলেন সারি। গত রাতে দিলেন আরও কম। মাত্র ৫৫ মিনিট! দ্বিতীয়ার্ধের মাত্র দশ মিনিট পার হতে না হতেই রোনালদোকে উঠিয়ে সেই পাওলো দিবালাকে নামালেন মরিজিও সারি। এবারে দিবালার ভূমিকাটা আরেকটু প্রচ্ছন্ন হলো। কোচের মুখ রাখলেন তিনি। স্বদেশি স্ট্রাইকার গঞ্জালো হিগুয়েইনের সঙ্গে বল আদান-প্রদান করে দুর্দান্ত এক বোঝাপড়ায় গোল করলেন তিনি। আর সে গোলেই পূর্ণ তিন পয়েন্ট নিয়ে মাঠ ছাড়ল জুভেন্টাস।ওদিকে টানা দুই ম্যাচে আগে আগে মাঠ থেকে উঠে যাওয়াটা ভালোভাবে নেননি রোনালদো। খেলোয়াড় পরিবর্তনের সময় রোনালদোকে বেশ অসন্তুষ্টই দেখাচ্ছিল। পরিবর্তিত হওয়ার পর ডাগআউটে না বসে সরাসরি টানেল দিয়ে ভেতরে চলে যান। শোনা গেছে, গোটা ম্যাচ শেষ হওয়ার অপেক্ষাটুকুও করেননি রোনালদো। তার আগেই মাঠ ছেড়েছেন।যেখানে এই সপ্তাহে দুর্দান্ত এক হ্যাটট্রিক করে নিজের সবচেয়ে বড় প্রতিদ্বন্দ্বী লিওনেল মেসি বার্সেলোনাকে জিতিয়েছেন, সেখানে গোল করা তো দূর, টানা দুবার পুরো ম্যাচটা না খেলতে পারলে রোনালদোর অভিমান হবে—এটাই তো স্বাভাবিক। তবে ফুটবল মাঠে ব্যক্তির চেয়ে দল অনেক সময় বড় হয়ে ওঠে। পর্তুগিজ তারকা সেটিই যেন নতুন করে বুঝছেন।

‘গত কয়েক দিনের তুলনায় আবহাওয়ার অনেকটা উন্নতি হয়েছে। সকাল থেকেই রোদ আছে। আকাশে সাদা মেঘ। সাগর পুরোপুরি শান্ত হয়নি, এখনো কিছুটা উত্তাল। এই অবস্থাতেই আমরা শুটিংয়ে যাচ্ছি।’ আজ সোমবার সকালে প্রথম আলোকে বললেন জনপ্রিয় তারকা চঞ্চল চৌধুরী। তিনি এখন আছেন সেন্ট মার্টিনে। পরিচালক মেজবাউর রহমান সুমনের ‘হাওয়া’ ছবির অন্যতম অভিনয়শিল্পী তিনি। ঘূর্ণিঝড়ের কারণে সেন্ট মার্টিনে আটকা পড়েন ‘হাওয়া’ ছবির অভিনয়শিল্পী ও কলাকুশলীরা।টানা তিন দিন শুটিং বন্ধ থাকার পর আজ সকালে আবার গভীর সমুদ্রে রওনা হন ‘হাওয়া’ ছবির অভিনয়শিল্পী ও কলাকুশলীরা। ট্রলার থেকে চঞ্চল চৌধুরী জানান, আজ তাঁদের সঙ্গে আছে ৩০০ জন ধারণ ক্ষমতাসম্পন্ন একটি বড় ট্রলার এবং তিনটি সার্ভিস ট্রলার। আজ শুটিং দলে আছেন ১২০ জন। পুরো টিম একসঙ্গে সাগরে যাচ্ছে। যেহেতু সাগর কিছুটা উত্তাল, তাই আজ তাঁরা সেন্ট মার্টিনের ছেঁড়া দ্বীপ থেকে একটু দূরে শুটিং করবেন, যাতে আবহাওয়া পরিস্থিতি প্রতিকূল হলে দ্রুত সেন্ট মার্টিনের জেটিতে ফিরে আসতে পারেন।চঞ্চল চৌধুরী আরও জানান, ঘূর্ণিঝড়ের কারণে সেন্ট মার্টিনে যাঁরা আটকা পড়েছেন, তাঁদের সবার নিয়মিত খোঁজ-খবর নিয়েছেন জেলা প্রশাসন, নৌবাহিনী ও কোস্টগার্ডের কর্মকর্তারা। কক্সবাজারের জেলা প্রশাসকের সঙ্গে মুঠোফোনে প্রতিদিন একাধিকবার তাঁদের কথা হয়েছে। এই দুর্যোগে সবার কাছ থেকে সহযোগিতা পাওয়ায় জেলা প্রশাসন, স্থানীয় প্রশাসন, নৌবাহিনী, কোস্টগার্ডকে ধন্যবাদ ও কৃতজ্ঞতা জানান। এ ছাড়া দর্শক, ভক্ত এবং ‘হাওয়া’ ছবির সঙ্গে জড়িত লোকজনের স্বজনেরা সবাই এই পুরো সময় যথেষ্ট উদ্বিগ্ন ছিলেন, তাঁদের জন্য দোয়া করেছেন। তিনি ‘হাওয়া’ টিমের পক্ষ থেকে সবাইকে ধন্যবাদ ও কৃতজ্ঞতা জানিয়েছেন। জেলা প্রশাসকের কাছ থেকে তিনি জানতে পেরেছেন, আজ সকালে টেকনাফ থেকে সেন্ট মার্টিনের উদ্দেশে জাহাজ ও ট্রলার যাত্রা করেছে।নির্মাতা সূত্রে জানা গেছে, ১৩ অক্টোবর ‘হাওয়া’ ছবির শুটিং শুরু হয়। পরিস্থিতি স্বাভাবিক থাকলে আর মাত্র চার দিন তাঁরা সাগরে শুটিং করবেন। এরপর কক্সবাজারে চার-পাঁচ দিন শুটিং করতে হবে।কক্সবাজার ও সেন্ট মার্টিন এলাকা ঘিরে ‘হাওয়া’ ছবির শুটিং হচ্ছে। পরিচালক মেজবাউর রহমান সুমন আগেই বলেছেন, ‘এটা সমুদ্রতীরবর্তী মানুষের গল্প না। একেবারে সমুদ্রের জলের সঙ্গে মিশে যাওয়া জেলেদের গল্প। জলের গল্প। মাছ ধরার ট্রলারকে কেন্দ্র করে গড়ে উঠেছে কাহিনি। গভীর সমুদ্রে ১০ থেকে ১৫ দিনের জন্য মাছ ধরতে যান জেলেরা। সেখানকার অভিজ্ঞতা এটি। আমাদের এ অঞ্চলে জলকেন্দ্রিক যে মিথোলজি আছে, তার একটা আধুনিক উপস্থাপনা বলতে পারেন।’এ কারণেই গভীর সাগরে গিয়ে প্রতিদিন তাঁদের শুটিং করতে হচ্ছে। সেন্ট মার্টিন থেকে ট্রলারে দেড় ঘণ্টা চলার পর সাগরের নির্ধারিত স্থানে গিয়ে নোঙর করেন তাঁরা, যাতে সেখান থেকে কোনো দ্বীপের চিহ্ন দেখা না যায়। সেখানেই দিনে এবং রাতে শুটিং হয়।‘হাওয়া’ ছবির শিল্পীদের মধ্যে এখন সেন্ট মার্টিনে আছেন চঞ্চল চৌধুরী, নাজিফা তুশি, সুমন আনোয়ার, শরিফুল রাজ, রিজভি, নাসির, মাহমুদ প্রমুখ।

অবশেষে বহুল প্রত্যাশিত দর প্রস্তাব গ্রহণ করার তারিখ জানাল বিশ্বের সবচেয়ে বড় তেল কোম্পানি সৌদি আরামকো। ১৭ নভেম্বর থেকে বিনিয়োগকারীদের কাছ থেকে দর প্রস্তাব গ্রহণ করা শুরু করবে সৌদি আরবের রাষ্ট্রীয় মালিকানাধীন কোম্পানিটি।৬৫৮ পৃষ্ঠার ওই বিবরণীতে বলা হয়, ৪ ডিসেম্বর পর্যন্ত দর প্রস্তাব গ্রহণ করা হবে। তবে একক বিনিয়োগকারীদের কাছ থেকে ২৮ নভেম্বর পর্যন্ত দর প্রস্তাব গ্রহণ করা হবে। প্রাতিষ্ঠানিক বিনিয়োগকারীরা সময় পাবেন ৪ ডিসেম্বর পর্যন্ত। পরদিন ৫ ডিসেম্বর আরামকোর শেয়ারের দাম চূড়ান্ত করা হবে। আশা করা হচ্ছে, এটিই হবে বিশ্বের সবচেয়ে বড় প্রাথমিক গণপ্রস্তাব (আইপিও)। তবে আইপিওর পরিমাণ এখনো নির্ধারণ করা হয়নি। ধারণা করা হচ্ছে, ৩০ বিলিয়ন ডলারের আইপিও ছাড়বে সংস্থাটি।আরামকো জানিয়েছে, তাদের শেয়ারের একটি অংশ প্রাতিষ্ঠানিক বিনিয়োগকারীদের কাছে বিক্রি করা হবে। এর মধ্যে সৌদি আবর, উপসাগরীয় দেশগুলোসহ বিদেশি বিনিয়োগকারী থাকতে পারে। সংস্থাটি বলেছে, একক বিনিয়োগকারীদের কাছে সংস্থাটির শূন্য দশমিক ৫ শতাংশ পর্যন্ত শেয়ার বিক্রি করার সিদ্ধান্ত নিয়েছে তারা। বড় বিনিয়োগকারীদের কাছে কতটুকু শেয়ার বিক্রি করা হবে, তার সিদ্ধান্ত আরও পরে জানানো হবে।কোনো নির্দিষ্ট তারিখ ঘোষণা না করে সংস্থাটি জানিয়েছে, সব আইনি কার্যক্রম শেষে এই শেয়ারের বাণিজ্য শুরু হবে বলে আশা করা হচ্ছে। সংস্থাটি বলছে, তারা সিটি ব্যাংক, ক্রেডিট সুইস, এইচএসবিসিসহ বেশ কয়েকটি আন্তর্জাতিক ব্যাংকিং জায়ান্টকে আর্থিক উপদেষ্টা হিসেবে নিয়োগ করেছে।গত সপ্তাহে শেয়ারবাজারে আসার ঘোষণা দেয় সৌদি আরামকো। ২০১৬ সালেই সৌদি যুবরাজ মোহাম্মদ বিন সালমান ইঙ্গিত দিয়েছিলেন, নতুন পথে হাঁটতে চলেছে বিশ্বের সবচেয়ে বড় তেল কোম্পানি সৌদি আরামকো। সেই লক্ষ্যে ২০১৮ সালের জানুয়ারিতে সৌদি আরামকোকে জয়েন্ট স্টক কোম্পানিতে রূপান্তরিত করা হয়। এরপরই শেয়ারবাজারে আসার চূড়ান্ত ঘোষণাও দেয় জায়ান্ট এই তেল কোম্পানি।সৌদি আরবের বিপুল তেলসম্পদ উত্তোলনের জন্য ১৯৩৩ সালে সৌদি আরব ও ক্যালিফোর্নিয়ার স্ট্যান্ডার্ড অয়েল কোম্পানির (পরবর্তী সময়ে শেভরন নামে পরিচিতি পায়) মধ্যে চুক্তি স্বাক্ষরিত হয়। চুক্তির পর প্রতিষ্ঠিত হয় আরামকো। ১৯৭৩ থেকে ১৯৮০ সালের মধ্যে পুরো কোম্পানিটিই কিনে নেয় সৌদি সরকার। সৌদি আরামকো যে শুধু বিশ্বের সবচেয়ে বড় তেল কোম্পানি তা-ই নয়, এটির পর যে কোম্পানিটি দ্বিতীয় স্থানে আছে, তার চাইতেও এটি বহুগুণ বড়। বর্তমানে কোম্পানিটির বাজার মূল্য হচ্ছে ১ দশমিক ২ ট্রিলিয়ন ডলার। (১ ট্রিলিয়ন=এক লাখ কোটি)

তাণ্ডব চালিয়ে বিদায় নিয়েছে মহাপ্রবল ঘূর্ণিঝড় বুলবুল। তবে বুলবুল দুর্বল হলেও সাগর কি শান্ত হয়েছে?—সেটাই এখন পর্যবেক্ষণ করছেন আবহাওয়া বিশেষজ্ঞরা। তাদের মতে, বঙ্গোপসাগর বা তৎসংলগ্ন আন্দামান সাগর থেকে সাধারণত নিম্নচাপ সৃষ্টি হয়ে আঘাত হানে বাংলাদেশের উপকূলীয় অঞ্চলে। প্রতি বছর ডিসেম্বর মাসের প্রথম সপ্তাহ পর্যন্ত এসব সাগর থেকে নিম্নচাপ সৃষ্টির সম্ভাবনা থাকে। তাই বুলবুল বিদায় নিলেও আরও ঘূর্ণিঝড় সৃষ্টি হয়ে বাংলাদেশের উপকূলীয় অঞ্চলে যে আঘাত হানবে না, সে শঙ্কা মোটেই উড়িয়ে দিচ্ছেন না আবহাওয়া বিশেষজ্ঞরা। আর এই শঙ্কা না কাটা পর্যন্ত বাংলাদেশে শীতও জেঁকে বসতে পারবে না।আবহাওয়াবিদ আবদুল মান্নান আজ সোমবার প্রথম আলোকে বলেন, ঘূর্ণিঝড় বুলবুল আসার সপ্তাহখানেক আগে একটা শীত শীত ভাব সারা দেশেই অনুভূত হচ্ছিল। কিন্তু বুলবুলের কারণে তাপমাত্রা আবার খানিকটা বেড়ে যায়। ঘূর্ণিঝড় দুর্বল হয়ে বিদায় নিয়েছে। এখন সাগর কিছুটা শান্ত হয়েছে। এখন দেখতে হবে সাগরের শান্ত ভাব আর কত দিন থাকে। কারণ সূর্য এখনো খাঁড়াভাবে বঙ্গোপসাগরে কিরণ দিচ্ছে। এই কিরণ থেকে সৃষ্টি হয় লঘুচাপ, তারপর নিম্নচাপ এবং অবশেষে ঘূর্ণিঝড়। আর ডিসেম্বর মাসের প্রথম সপ্তাহ পর্যন্ত বঙ্গোপসাগরের উত্তরাংশ থেকে নিম্নচাপ সৃষ্টির প্রবণতা থেকে যায়।আবহাওয়া বিশেষজ্ঞদের মতে, বঙ্গোপসাগরের উত্তরাংশে বছরের নভেম্বর মাসে যদি ঘূর্ণিঝড় বা নিম্নচাপ সৃষ্টি হয়, তাহলে এর থেকে বাতাস বা জলীয় বাষ্প উপকূলের দিকে এসে থাকে। এ বাতাসের কারণে উত্তরাঞ্চল থেকে হিমেল বাতাস আসতে পারে না। এমন পরিস্থিতি হলে শীতও অনুভূত হয় না।আবহাওয়াবিদেরা জানান, বাংলাদেশে সর্বনিম্ন তাপমাত্রা ১৮ ডিগ্রি সেলসিয়াস এর কম হলে মানুষের মধ্যে শীত অনুভূত হয়। এখনো পর্যন্ত দেশের উত্তরের পঞ্চগড় বা আশপাশের জেলা ছাড়া কোথাও এই ধরনের আবহাওয়ার দেখা মেলেনি। তাই শীতের জন্য আরও কিছুদিন অপেক্ষা করতেই হবে।এদিকে আবহাওয়া অধিদপ্তরের আজ সকালের পূর্বাভাসে বলা হয়েছে, আগামী ২৪ ঘণ্টা সারা দেশের আবহাওয়া আংশিক মেঘলা থাকবে। তবে বরিশাল, চট্টগ্রাম ও সিলেট বিভাগের দু-এক জায়গায় হালকা বৃষ্টি হতে পারে। রাতের তাপমাত্রা এ সময় অপরিবর্তিত থাকলেও দিনের বেলা তাপমাত্রা ৩ থেকে ৫ ডিগ্রি সেলসিয়াস বৃদ্ধি পেতে পারে।আবহাওয়া অধিদপ্তর জানায়, আজ সকালে সারা দেশের মধ্যে সবচেয়ে কম তাপমাত্রা ছিল পঞ্চগড়ের তেঁতুলিয়ায় ১৭ দশমিক ৭ ডিগ্রি সেলসিয়াস। আর গতকাল রোববার সর্বোচ্চ তাপমাত্রা ছিল কক্সবাজারের টেকনাফে ৩০ ডিগ্রি সেলসিয়াস। এ ছাড়া রাজধানী ঢাকায় আজ সকালের সর্বনিম্ন তাপমাত্রা ছিল ২২ দশমিক ৩ ডিগ্রি সেলসিয়াস।